# Suunnitteludokumentti: eReissuvihko

## Johdanto

Asiakas (alakoulu) haluaisi vähentää käytettävien erilaisten tulosteiden sekä kodin ja koulun välillä kuljetettavien paperilappujen määrää, ja ottaa käyttöön sähköisen järjestelmän lukujärjestysten ja poissaolojen hallintaan sekä kodin ja koulun yhteydenpitoon. Järjestelmän työnimi on eReissuvihko.

Koulussa on luokka-asteet 1–6, ja joka luokka-asteella on kaksi luokkaa. Jokaisella luokalla on oma luokkatunnuksensa (esim. 2A), luokanopettaja ja 15–20 oppilasta. Oppilaista tallennetaan oppilaan perustiedot: nimi, syntymäaika, osoite, puhelinnumero ja sähköpostiosoite. Vastaavat tiedot (paitsi syntymäaika) tallennetaan oppilaan huoltajista. Oppilaan puhelinnumero ei ole pakollinen tieto. Opettajista järjestelmään tallennetaan vain nimi, puhelinnumero ja sähköpostiosoite sekä tieto siitä, minkä luokan luokanopettaja tämä on. Kaikki opettajat eivät ole luokanopettajia.

Lukujärjestykset koostuvat oppitunneista, joista jokaisella on päivämäärä, alkamis- ja loppumisaika sekä opetettava aine. Opettajat kirjaavat poissaolot oppituntikohtaisesti, ja niihin liitetään tieto oliko kyseessä selvittämätön poissaolo, luvallinen poissaolo vai luvaton poissaolo (eli lintsaus). Sekä huoltajat että opettajat voivat selvittää oppilaan poissaoloja. Lisäksi huoltajien tulee kuitata poissaolot ja niihin voi liittää selvitetekstin.

Jokainen luokanopettaja voi itse lisätä oman lukujärjestyksensä, ja kyseisen luokan oppilaat näkevät sen. Poissaolot näkevät vain luokanopettaja ja kyseisen oppilaan huoltaja(t). Oppilaat ja huoltajat voivat myös lähettää viestejä opettajille, ja opettajat oppilaille ja huoltajille. Saman viestin voi myös lähettää useammalle henkilölle yhtä aikaa.

## Käyttötapaukset

### Oppilaan käyttötapaukset

#### Lukujärjestyksen katsominen

Oppilas voi katsoa oman lukujärjestyksensä. Jokaisesta oppitunnista näytetään alkamis- ja loppumisaika ja oppiaine.

#### Viestien lukeminen

Oppilas voi lukea saapuneita viestejä. Viestiin kuuluu otsikko ja sisältö. Vastaanottajien nimet (mahdollisesti useita) näytetään myös.

#### Viestin lähettäminen opettajalle

Oppilas voi lähettää viestin opettajalle.

### Opettajan käyttötapaukset

#### Lukujärjestyksien katsominen

Opettaja voi katsoa kaikkia lukujärjestyksiä. Jokaisesta oppitunnista näytetään alkamis- ja loppumisaika, opettaja, luokkatila ja oppiaine.

#### Lukujärjestyksen lisääminen

Opettaja voi lisätä järjestelmään oman lukujärjestyksensä antamalla oppituntien alkamis- ja loppumisajat, luokkatilat ja kyseisellä tunnilla opetettavan oppiaineen.

#### Lukujärjestyksen muokkaaminen

Opettaja voi muokata omaa lukujärjestystään.

#### Poissaolojen seuraaminen

Opettaja voi seurata oman luokkansa poissaoloja sekä itse merkitsemiään poissaoloja (jos ei luokanopettaja). Poissaolosta näytetään oppitunti, jolloin oppilas oli poissa, tieto siitä onko kyseessä selvittämätön, luvallinen vai luvaton poissaolo sekä onko oppilaan huoltaja kuitannut poissaolon ja mahdollinen selvitys poissaolosta.

#### Poissaolon lisääminen

Opettaja voi lisätä oppilaalle poissaolon omalta oppitunniltaan. Oletuksena poissaolo on selvittämätön, mutta opettaja voi myös merkitä sen luvalliseksi tai luvattomaksi.

#### Poissaolon poistaminen

Opettaja voi poistaa itse lisäämänsä poissaolomerkinnän. Luokanopettaja voi myös poistaa oman luokkansa oppilaiden poissaolomerkintöjä.

#### Poissaolon selvittämisen kirjaaminen

Opettaja voi kirjata poissaolon luvalliseksi tai luvattomaksi saatuaan selvityksen oppilaan huoltajilta.

#### Viestien lukeminen

Opettaja voi lukea saapuneita viestejä.

### Huoltajan käyttötapaukset

#### Lukujärjestyksen lukeminen

Huoltaja voi katsoa oman lapsensa lukujärjestyksen. Jokaisesta oppitunnista näytetään alkamis- ja loppumisaika, opettaja, luokkatila ja oppiaine.

#### Poissaolojen seuraaminen

Huoltaja voi seurata oman lapsensa poissaoloja. Poissaolosta näytetään oppitunti, jolloin oppilas oli poissa, tieto siitä onko kyseessä selvittämätön, luvallinen vai luvaton poissaolo sekä onko huoltaja kuitannut poissaolon.

#### Viestien lukeminen

Huoltaja voi lukea saapuneita viestejä.

#### Viestin lähettäminen opettajalle

Huoltaja voi lähettää viestin opettajalle. Jokaisessa viestissä määritellään vastaanottaja (mahdollisesti useita), otsikko ja itse viestin sisältö. Viestiin ei voi liittää liitetiedostoja. 
